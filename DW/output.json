[
{"text": "W styczniu tego roku uda\u0142o mi si\u0119 zmieni\u0107 prac\u0119 dzi\u0119ki Covidowi. Pracuj\u0119 z domu, nie musz\u0119 p\u0142aci\u0107 za \u015bwietlic\u0119 dla dzieci, \u017cy\u0107 nie umiera\u0107. Minusem ca\u0142ej sytuacji jest to, \u017ce to praca w call centre dla brytyjskiego dostawcy internetu BT. W ci\u0105gu mojej niemal rocznej kariery zaobserwowa\u0142am kilka ciekawych przypadk\u00f3w klient\u00f3w, wsp\u00f3\u0142pracownik\u00f3w i nie tylko.\n\n1. BT ma swoje biura w Wielkiej Brytanii, Irlandii i Indiach. Wielokrotnie trafia\u0142am na ludzi domagaj\u0105cych si\u0119 przekierowania do Brytyjczyka, bo oni z obcokrajowcem rozmawia\u0107 nie b\u0119d\u0105 (nie do\u015b\u0107, ze biuro w Irlandii to jeszcze Polka).\n\n2. 90% klient\u00f3w uwa\u017ca, \u017ce pracownicy s\u0105 wredni i nie chc\u0105 pom\u00f3c z przyspieszeniem pod\u0142\u0105czenia do internetu. No bo przecie\u017c ka\u017cdy z nas ma na klawiaturze magiczny przycisk do za\u0142atwienia ka\u017cdej sprawy.\n\n3. Manager jest jak d\u017cin. Je\u015bli b\u0119dziesz dostatecznie d\u0142ugo si\u0119 o niego dopomina\u0107, pojawi si\u0119 i spe\u0142ni Twoje \u017cyczenie, skoro g\u0142upi pracownik tego nie chce.\n\n4. Zosta\u0142am nazwana rasistk\u0105 przez rodowitego Brytyjczyka (co sam podkre\u015bla\u0142 wielokrotnie), bo in\u017cynierowie musieli popracowa\u0107 troch\u0119 d\u0142u\u017cej z okablowaniem prowadz\u0105cym do jego domu.\n\n5. Tutaj akurat historia kole\u017canki: pan psychiatra straci\u0142 numer telefonu domowego kiedy przenosi\u0142 si\u0119 do BT. Przy zam\u00f3wieniu nigdy nie wspomnia\u0142, \u017ce chce zachowa\u0107 numer. Wy\u017cy\u0142 si\u0119 na kole\u017cance, \u017ce jego pacjenci z my\u015blami samob\u00f3jczymi nie b\u0119d\u0105 mogli si\u0119 z nim skontaktowa\u0107 i ona b\u0119dzie winna ich \u015bmierci.\n\n5a. Skoro ju\u017c o \u015bmierci mowa, zdarzaj\u0105 si\u0119 tacy, kt\u00f3rzy gro\u017c\u0105, \u017ce zrobi\u0105 sobie krzywd\u0119, bo nie mo\u017cemy spe\u0142ni\u0107 ich \u017c\u0105da\u0144. Osobi\u015bcie trafi\u0142am na dwa takie przypadki, kt\u00f3re sko\u0144czy\u0142y si\u0119 moim telefonem na numer ratunkowy. Mamy procedur\u0119, \u017ce je\u015bli jest nawet tylko podejrzenie, \u017ce klient mo\u017ce zrobi\u0107 sobie krzywd\u0119, musimy to zg\u0142osi\u0107.\n\n6. Posiadamy 3 oddzielne dzia\u0142y sprzeda\u017cy: dla nowych klient\u00f3w, obecnych klient\u00f3w i dla tych, kt\u00f3rzy chc\u0105 rozwi\u0105za\u0107 umowy. W wi\u0119kszo\u015bci dzia\u0142y te obiecuj\u0105 klientom gruszki na wierzbie (jak pod\u0142\u0105czenie za 2 dni rodzaju internetu, kt\u00f3ry z technicznego punktu wymaga 2 tygodni), a m\u00f3j dzia\u0142 musi \u015bwieci\u0107 oczami za k\u0142amstwa koleg\u00f3w, kt\u00f3rym zale\u017cy tylko na prowizji.\n\n7. Bardzo cz\u0119sto dzia\u0142y te odmawiaj\u0105 wykonywania swoich obowi\u0105zk\u00f3w, twierdz\u0105c, \u017ce to nie ich praca. Kolejnym problemem jest odsy\u0142anie do dzia\u0142u wsparcia sprzeda\u017cy, z kt\u00f3rym m\u00f3j dzia\u0142 nie ma nic wsp\u00f3lnego, a wr\u0119cz nie wolno nam si\u0119 nimi kontaktowa\u0107, wi\u0119c to oni powinni przej\u0105\u0107 klienta i kontaktowa\u0107 si\u0119 ze wsparciem.\n\n8. Ostatni punkt na dzisiaj nie zwi\u0105zany z lud\u017ami: zakres obowi\u0105zk\u00f3w. Najmuj\u0105c si\u0119 zosta\u0142am przeszkolona do dzia\u0142u wsparcia dla os\u00f3b, kt\u00f3re dopiero co z\u0142o\u017cy\u0142y zam\u00f3wienie na ka\u017cdy rodzaj internetu opr\u00f3cz tzw. FTTP (Fiber to the Premises, czyli ca\u0142kowicie oparty na \u015bwiat\u0142owodach). Sprawdzali\u015bmy stan zam\u00f3wienia, post\u0119py in\u017cynier\u00f3w, kasowali\u015bmy otwarte zam\u00f3wienia plus wysy\u0142ka sprz\u0119tu i umawianie wizyt in\u017cynier\u00f3w. W ci\u0105gu roku dodatkowo dostali\u015bmy przeszkolenie z rachunk\u00f3w i op\u0142at, wsparcia technicznego oraz wsparcia dla os\u00f3b zamawiaj\u0105cych FTTP. Na t\u0119 chwil\u0119 nie zajmujemy si\u0119 tylko sprzeda\u017c\u0105 (cho\u0107 i tak musimy umie\u0107 przedstawi\u0107 ofert\u0119, ale \u017cadnej prowizji nie dostajemy), przeprowadzkami i pomoc\u0105 techniczn\u0105 FTTP. Tak wi\u0119c odwalamy robot\u0119 kilku dzia\u0142\u00f3w za te same pieni\u0105dze. \n\nPoszukiwania innej pracy z domu trwaj\u0105."},
{"text": "Czy ze mn\u0105 jest co\u015b nie tak? \n\nMam brata, kt\u00f3ry jest nauczycielem. Mniejsza o to jakiego przedmiotu uczy, nie jest to istotne w historii. Poprosi\u0142am go by wzi\u0105\u0142 pod swoje skrzyd\u0142a moj\u0105 c\u00f3rk\u0119, bo naprawd\u0119 \u015brednio jej idzie nauka z tego przedmiotu. Na pierwszych zaj\u0119ciach zorientowa\u0142 si\u0119 jakie ma zaleg\u0142o\u015bci, m\u0142oda polecia\u0142a si\u0119 przywita\u0107 z kuzynkami, a ja pytam ile takie lekcje b\u0119d\u0105 nas kosztowa\u0107. Tutaj poda\u0142 konkretn\u0105 kwot\u0119, pe\u0142n\u0105, jaka bierze zwyczajowo. \n\nI tu nast\u0105pi\u0142o moje zwieszenie systemu nerwowego. Zapytacie dlaczego? A no dlatego, \u017ce wielokrotnie pomaga\u0142am bratu, jak i rodzinie jego \u017cony, w mojej \"dziedzinie naukowej\", czasem pomaga\u0142 r\u00f3wnie\u017c m\u00f3j m\u0105\u017c. Nigdy nie wzi\u0119\u0142am za to ani grosza. Ba, nawet czekoladek nie otrzyma\u0142am. \n\nNigdy nawet nie pomy\u015bla\u0142am \u017ceby \"kasowa\u0107\" za, jak wtedy my\u015bla\u0142am, przys\u0142ugi. \n\nNie rozumiem."},
{"text": "Jestem po prostu strasznie w\u015bciek\u0142a, ale i bezradna. \n\nMieszkamy z rodzicami w male\u0144kiej miejscowo\u015bci - co\u015b pomi\u0119dzy wsi\u0105, a ma\u0142ym miasteczkiem. W dalszym s\u0105siedztwie mieszka pewna rodzina, z kt\u00f3r\u0105 do tej pory mieli\u015bmy niez\u0142e stosunki. Je\u015bli chodzi o zwierz\u0119ta domowe panuje typowy wiejski klimat, sporo ps\u00f3w i kot\u00f3w biega bez nadzoru i niestety, od czasu do czasu, ko\u0144cz\u0105 sw\u00f3j \u017cywot w tragicznych okoliczno\u015bciach. \n\nKilka tygodni temu moja mama wraca\u0142a samochodem do domu. Warunki pogodowe by\u0142y trudne, ciemno, mocno pada\u0142o, a w dodatku cz\u0119\u015b\u0107 drogi przed domostwami jest nieo\u015bwietlona. Mama w co\u015b uderzy\u0142a, zatrzyma\u0142a si\u0119 i z przera\u017ceniem odkry\u0142a, \u017ce przejecha\u0142a kota wspomnianych wcze\u015bniej s\u0105siad\u00f3w. Mimo stresu zareagowa\u0142a do\u015b\u0107 trze\u017awo, kot jeszcze \u017cy\u0142, wi\u0119c zawioz\u0142a go do s\u0105siada, kt\u00f3ry jest lekarzem i powiadomi\u0142a w\u0142a\u015bcicieli kota o nieszcz\u0119\u015bciu. Kot jednak ju\u017c w domu s\u0105siada lekarza wyzion\u0105\u0142 ducha. W\u0142a\u015bciciele kota w\u015bciekle zaatakowali moj\u0105 mam\u0119 nazywaj\u0105c j\u0105 morderczyni\u0105 i zg\u0142osili spraw\u0119 na policj\u0119. \n\u015aledztwo zosta\u0142o umorzone poniewa\u017c uznano, \u017ce by\u0142 to wypadek. \n\nOd tego czasu s\u0105siedzi nastawiaj\u0105 wszystkich s\u0105siad\u00f3w przeciwko mojej mamie - c\u00f3\u017c, cho\u0107 to przykre, dla wi\u0119kszo\u015bci mieszka\u0144c\u00f3w miejscowo\u015bci \u017cycie zwierz\u0119cia nie przedstawia wi\u0119kszej warto\u015bci w zwi\u0105zku z czym, wi\u0119kszo\u015b\u0107 raczej wsp\u00f3\u0142czuje mojej mamie przykrego prze\u017cycia i nikt jej nie os\u0105dza. W\u0142a\u015bciciele kota jednak cz\u0119sto moj\u0105 mam\u0119 nachodz\u0105, wyzywaj\u0105, robi\u0105 r\u00f3\u017cne z\u0142o\u015bliwo\u015bci. Domagaj\u0105 si\u0119 te\u017c od niej odszkodowania. Mama chce dla spokoju ducha zap\u0142aci\u0107. Ja uwa\u017cam, \u017ce to zwyk\u0142e wymuszenie. Mama bardzo ci\u0119\u017cko to prze\u017cywa. Rozmawia\u0142am kilkukrotnie z tymi s\u0105siadami prosz\u0105c, aby zostawili moj\u0105 mam\u0119 w spokoju, przypomnia\u0142am nawet, \u017ce to ju\u017c ich trzeci kot, kt\u00f3ry zgin\u0105\u0142 pod ko\u0142ami auta, z czego jednego s\u0105siad przejecha\u0142 sam tu\u017c przed domem. \n\nOczywi\u015bcie zosta\u0142am zwyzywana. Rozmawia\u0142 te\u017c z nimi m\u00f3j tata zapowiadaj\u0105c zg\u0142oszenie n\u0119kania na policj\u0119. Gro\u017c\u0105, \u017ce je\u015bli mama p\u00f3jdzie na policj\u0119 to odp\u0142ac\u0105 si\u0119 pi\u0119knym za nadobne i otruj\u0105 nam psa. \n\nJestem bezradna, moja mama jest na skraju wytrzyma\u0142o\u015bci, a to wszystko we wsi, gdzie ka\u017cdy zna ka\u017cdego i ci\u0105gle jeste\u015bmy na j\u0119zykach."},
{"text": "Obecnie du\u017co m\u00f3wi si\u0119 o tym, \u017ce nie ka\u017cdy musi chcie\u0107 mie\u0107 dzieci i ma do tego prawo. R\u00f3wnie du\u017co m\u00f3wi si\u0119 o trudach rodzicielstwa, o tym, \u017ce ludzie \u017ca\u0142uj\u0105 posiadania dzieci i tym podobne tematy. \n\nOsobi\u015bcie, zgadzam si\u0119 i z tym, \u017ce nie ka\u017cdy musi mie\u0107 dzieci i z tym, \u017ce rodzicielstwo nie lekkie, \u0142atwe i przyjemne, nie neguj\u0119 tego, \u017ce mo\u017cna posiadania dzieci po\u017ca\u0142owa\u0107. Ale zaczyna mnie dra\u017cni\u0107 przesada w drug\u0105 stron\u0119. \n\nSama mam tr\u00f3jk\u0119 ma\u0142ych dzieci (1-6 lat) i oczywi\u015bcie, to nie lukier, ale ciesz\u0119 si\u0119, \u017ce dzieci mam, nie wszystkie by\u0142y planowane, ale wszystkie chciane. Bywa ci\u0119\u017cko, szczeg\u00f3lnie \u017ce z m\u0119\u017cem prowadzimy w\u0142asny biznes, a rodzin\u0119 mamy daleko. I wychodzi na to, \u017ce praktycznie nie mam prawa powiedzie\u0107, \u017ce mimo wszystko uwielbiam bycie mam\u0105 i uwa\u017cam dzieci za wspania\u0142e wzbogacenie naszego \u017cycia, a nie kule u nogi, z kt\u00f3rymi trzeba si\u0119 m\u0119czy\u0107. \n\nW\u015br\u00f3d znajomych mamy kilka bezdzietnych par, w tym jedn\u0105, kt\u00f3ra deklaruje, \u017ce dzieci nigdy mie\u0107 nie b\u0119dzie. Kobieta (Aneta) wr\u0119cz przy ka\u017cdej okazji podkre\u015bla, \u017ce dzieci nie cierpi i nie wyobra\u017ca sobie bycia matk\u0105. Absurdem jest dla mnie, \u017ce sama potrafi wypytywa\u0107 o nasze pociechy, a odpowiedzi kwituje idiotyczn\u0105 min\u0105 i komentarzami, \u017ce dla niej to by by\u0142o okropne i nie do zniesienia. Cz\u0119sto dos\u0142ownie ka\u017ce nam przyzna\u0107, \u017ce dzieci s\u0105 m\u0119cz\u0105ce i nas w \u017cyciu ograniczaj\u0105, a gdy odpowiadamy, \u017ce staramy si\u0119 czerpa\u0107 raczej rado\u015b\u0107 z czasu z dzie\u0107mi i nie jest nam jako\u015b specjalnie szkoda, \u017ce musimy z pewnych rzeczy zrezygnowa\u0107, zaczyna zachowywa\u0107 si\u0119 jak nastolatka, przewraca\u0107 oczami, g\u0142upio si\u0119 \u015bmia\u0107 i kwitowa\u0107 to komentarzami typu:\n\n- Tak gadacie, bo co macie powiedzie\u0107!\n\nOstatnio inni znajomi rzucili lu\u017ano, \u017ce powoli rozmy\u015blaj\u0105 o potomstwie i zapytali nas, na co si\u0119 nastawi\u0107 przy ewentualnym male\u0144stwie. Wida\u0107 by\u0142o, \u017ce kole\u017canka (Kasia) by\u0142a do\u015b\u0107 niepewna tej decyzji, najbardziej obawiaj\u0105c si\u0119, \u017ce nie poradzi sobie z niemowlakiem, bo nie ma \u017cadnej bliskiej rodziny, kt\u00f3ra mog\u0142aby pom\u00f3c. Zgodnie z prawd\u0105, odpar\u0142am, \u017ce nam te\u017c nie mia\u0142 kto pom\u00f3c, ale dali\u015bmy rad\u0119 i \u017ce jest to do zrobienia, ale nikt nie da jej gwarancji na to, czy dziecko b\u0119dzie akurat spokojne i nieskomplikowane, jak nasze dzieciaczki. \n\nNa co wspomniana wcze\u015bniej Aneta wtr\u0105ci\u0142a si\u0119, \u017ceby Kasia mnie nie s\u0142ucha\u0142a, bo sama mam ju\u017c dzieci i chc\u0119 wszystkich na oko\u0142o nam\u00f3wi\u0107  na dzieci, \u017ceby nie by\u0107 w swoim nieszcz\u0119\u015bciu sama. Oczywi\u015bcie, dosz\u0142o mi\u0119dzy nami do nieprzyjemnej wymiany zda\u0144, gdzie nazwa\u0142a mnie zak\u0142aman\u0105, zarzuci\u0142a, \u017ce lukruj\u0119 macierzy\u0144stwo i udaj\u0119 (sic!) szcz\u0119\u015bliw\u0105. \n\nW pewnym momencie m\u00f3j m\u0105\u017c zwr\u00f3ci\u0142 uwag\u0119, \u017ce Aneta jako bezdzietna wi\u0119cej gada o dzieciach ni\u017c wszyscy dzieciaci w towarzystwie razem wzi\u0119ci. \n\nAneta oburzy\u0142a si\u0119, \u017ce m\u00f3j m\u0105\u017c wytyka jej bezdzietno\u015b\u0107 i j\u0105 stygmatyzuje. Ju\u017c nawet jej facet powiedzia\u0142 jej, \u017ce chyba lekko odlecia\u0142a i powinna troch\u0119 wyluzowa\u0107. To j\u0105 jeszcze bardziej nakr\u0119ci\u0142o na jojczenie nad swoim losem odwa\u017cnej kobiety, kt\u00f3ra \u015bmia\u0142o m\u00f3wi o tym, \u017ce kobieta to nie krowa rozp\u0142odowa, kt\u00f3rej warto\u015b\u0107 okre\u015blaj\u0105 dzieci, a mi\u0119dzy innymi ja za tak\u0105 chc\u0119 chyba robi\u0107. Ubod\u0142o mnie to. W tym momencie zapyta\u0142am j\u0105, czy nie robi przypadkiem pani lekkiej obyczaj\u00f3w z logiki, skoro jestem wykszta\u0142con\u0105 kobiet\u0105 po studiach, z sukcesami zawodowymi, a od kilku lat te\u017c przedsi\u0119biorczyni\u0105, trenuj\u0119 sztuki walki, a ona sprowadza mnie do roli krowy rozp\u0142odowej, bo mam dzieci? Czyli skoro mam dzieci, to wszystko inne si\u0119 ju\u017c nie liczy i przegra\u0142am \u017cycie?\n\nNa to nie mia\u0142a ci\u0119tej riposty, tylko stwierdzi\u0142a, \u017ce wydaj\u0119 z siebie j\u0119ki Matki Polki.\n\nMimo d\u0142ugoletniej znajomo\u015bci - kolejnych spotka\u0144 nie b\u0119dzie."},
{"text": "Kontynuacja historii @Andrie #89395 kt\u00f3ra mia\u0142a si\u0119 ju\u017c nie wydarzy\u0107 ... a jednak.\n\nTen ostatni majster mia\u0142 by\u0107 rzetelny, mia\u0142 by\u0107 uczciwy mia\u0142 doprowadzi\u0107 ten remont do ko\u0144ca. \n\nSpotkali\u015bmy si\u0119 20 czerwca na podpisanie umowy. Zna\u0142 nasz\u0105 histori\u0119, wiedzia\u0142 \u017ce nie chcemy p\u0142aci\u0107 zaliczek, po tym jak zostali\u015bmy dwukrotnie oszukani.  On nie chcia\u0142 rozpocz\u0105\u0107 pracy bez zaliczki, mimo \u017ce robot\u0119 mia\u0142 rozpocz\u0105\u0107 na drugi dzie\u0144. T\u0142umaczy\u0142 to tym, \u017ce on ma firm\u0119, ma pracownik\u00f3w kt\u00f3rych musi op\u0142aci\u0107 i zdublowa\u0107 sprz\u0119t (wtf?). Ostatecznie z 10 tys. jakie chcia\u0142 zap\u0142acili\u015bmy 5 tys. jako zaliczk\u0119.\n\nGeneralnie remont mia\u0142 rozpocz\u0105\u0107 od wywozu gruzu. Byli\u015bmy przyci\u015bni\u0119ci do \u015bciany, bo po tym jak nas wykiwa\u0142 poprzedni majster i zosta\u0142am z kontenerem na placu. Po\u0142ow\u0119 gruzu 18 czerwca wyrzuci\u0142 m\u00f3j znajomy. Majster mia\u0142 do \u015bci\u0105gni\u0119cia kafle w kuchni, p\u00f3\u0142 \u015bciany kafli w \u0142azience, klej po kaflach, pod\u0142ogi, tapety, kasetony, boazerie. Wycenili\u015bmy to na 2.5 tys. z\u0142 z wywozem. Na oko taka praca nie powinna zaj\u0105\u0107 d\u0142u\u017cej jak 2 tygodnie. \n\nWiedzieli\u015bmy, \u017ce on nas wciska mi\u0119dzy robot\u0119 i \u017ce na pocz\u0105tku b\u0119dzie mniej os\u00f3b pracowa\u0107. Wi\u0119c jako\u015b nie przejmowali\u015bmy si\u0119 jak efekt\u00f3w nie by\u0142o wida\u0107. Tu i owdzie pojawia\u0142y si\u0119 worki z gruzem, worki na boazerie. Niewiele si\u0119 dzia\u0142o ale dzia\u0142o.\n\nPo 2 tygodniach 1.07 zadzwoni\u0142 do nas, \u017ce on od nowego tygodnia b\u0119dzie ju\u017c wylewki robi\u0142 i \u017ceby mu przynie\u015b\u0107 pieni\u0105dze na materia\u0142y 4 tys. Um\u00f3wili\u015bmy si\u0119, \u017ce to on b\u0119dzie kupowa\u0142 bo on ma jakie\u015b zni\u017cki, bo on lubi pracowa\u0107 na takich a takich materia\u0142ach. Otrzyma\u0142 je tego samego dnia. Chocia\u017c mieszkanie nie wygl\u0105da\u0142o specjalnie lepiej ni\u017c dotychczas. Nie zapomnia\u0142 ponarzeka\u0107 jak on to ma ci\u0119\u017cko z tapetami bo jest ich kilka warstw i ka\u017cd\u0105 pojedynczo musi \u015bci\u0105ga\u0107.\n\nOczywi\u015bcie w sobot\u0119 te\u017c niewiele si\u0119 zmieni\u0142o. Boazerie nie wywiezione, tapety nie zdarte. Oczywi\u015bcie nie zacz\u0119li w poniedzia\u0142ek robi\u0107 wylewek. Przez kolejne 4 tygodnie s\u0142ysza\u0142am, \u017ce ju\u017c jutro ju\u017c za 2 dni, od nowego tygodnia b\u0119dziemy robi\u0107 te wylewki i ten gruz zniknie. Materia\u0142\u00f3w oczywi\u015bcie nie by\u0142o. Znaczy po 2 tygodniach si\u0119 pojawi\u0142y jakie\u015b na kwot\u0119 nie wy\u017csz\u0105 ni\u017c 800 z\u0142.\n\nTak\u017ce min\u0119\u0142o p\u00f3\u0142tora miesi\u0105ca od rozpocz\u0119cia rob\u00f3t i nast\u0105pi\u0142a kulminacja. Zadzwoni\u0142 do nas w pi\u0105tek 29.07.\nM: Prosz\u0119 Pani bo jest taka sprawa. Kto ma jeszcze klucze do waszego mieszkania?\nJ: Tylko my\nM: A zmieniali\u015bcie zamki ?\nJ: No nie...\nM: No bo si\u0119 takie co\u015b stan\u0119\u0142o. Znikn\u0119\u0142y mi narz\u0119dzia z pa\u0144stwa mieszkania. Pewnie sobie poprzednia ekipa dorobi\u0142a klucz i ukrad\u0142a. bo ja swoim ludziom ufam, pracujemy razem od 10 lat, oni by mnie nie okradli.  No to ten... to si\u0119 um\u00f3wimy jutro. i si\u0119 dogadamy. Bo to wkr\u0119tarka 1500, pi\u0142a tyle, to razem 4,5, 6 tys. No to polowa chocia\u017c, ale to si\u0119 jutro dogadamy. \nJ: A kiedy to si\u0119 sta\u0142o ?\nM: No tydzie\u0144 temu... \n\nAha wi\u0119c po tygodniu on mi m\u00f3wi, ze kto\u015b mu narz\u0119dzia ukrad\u0142. Jasne. Zadzwoni\u0142 do nas na drugi dzie\u0144 i zn\u00f3w rozmawiamy o narz\u0119dziach. \nJ: Wie Pan co, prosz\u0119 mi przes\u0142a\u0107 na adres mailowy dokumenty z tych skradzionych narz\u0119dzi. Mieszkanie jest ubezpieczone, zg\u0142osimy w\u0142amanie na policj\u0119 i ubezpieczalnia wyp\u0142aci nam odszkodowanie.\nM: Ahaha yyyy ten to ja poszukam.\n\nRoz\u0142\u0105czy\u0142 si\u0119 i dzwoni za kilkana\u015bcie minut. \nM: Bo ja bym mia\u0142 do pa\u0144stwa taka pro\u015bb\u0119, aby mi Pa\u0144stwo po\u017cyczyli w formie zaliczki 2 tys. z\u0142, bo musz\u0119 zap\u0142aci\u0107 pracownikom. \n\nNo we mnie si\u0119 zagotowa\u0142am ale m\u0105\u017c mnie uspakaja. M\u0105\u017c m\u00f3wi ze nie mamy dzi\u015b pieni\u0119dzy jest koniec miesi\u0105ca i w poniedzia\u0142ek odblokujemy \u015brodki. \n\nAle kurde jak przecie\u017c on si\u0119 do tej pory nie rozliczy\u0142 z nami z materia\u0142\u00f3w to jest z 3 tys., a z pierwotnej zaliczki do odrobienia by mu zosta\u0142o 2,5 tys.\n\nI od tego rozpocz\u0119li\u015bmy rozmowy w poniedzia\u0142ek, ale te\u017c um\u00f3wili\u015bmy si\u0119 na spotkanie na mieszkaniu. I tu by\u0142 w sumie m\u00f3j b\u0142\u0105d, bo on na spotkanie przyjecha\u0142 przygotowany.\n\nM: No bo pa\u0144stwo sobie spojrz\u0105 ja tu wszed\u0142em na tak\u0105 stron\u0119 o remontach policzy\u0142em ile mi si\u0119 jeszcze nale\u017cy za rozbi\u00f3rk\u0119, bo wysz\u0142o wi\u0119cej rzeczy. I daje nam karteczk\u0119, ze chce 4300 z\u0142 dodatkowo za wyniesienie gruzu. Oczywi\u015bcie po\u0142ow\u0119 rzeczy policzy\u0142 dwukrotnie. Wysz\u0142oby z tego, \u017ce rozbi\u00f3rka kosztowa\u0142aby nas 7 tys. u niego i 1,5 tys. tego co zap\u0142acili\u015bmy znajomemu. \n\nNam zale\u017ca\u0142o na w miar\u0119 pokojowym rozwi\u0105zaniu tego wi\u0119c zgodzili\u015bmy si\u0119 co\u015b mu dop\u0142aci\u0107. Ja chcia\u0142am 1000zl, bo faktycznie pod\u0142\u00f3g by\u0142y 3 warstwy. Do negocjacji wtr\u0105ci\u0142 si\u0119 m\u00f3j ojciec, i w sumie nie by\u0142am zadowolona bo z tych 7 tys. jakie sobie policzy\u0142 zrobi\u0142o si\u0119 5,5. No ale nam zale\u017ca\u0142o na czasie, wi\u0119c trudno zgodzili\u015bmy si\u0119. \n\nTak\u017ce 5 tys. zaliczki co mia\u0142 na pocz\u0105tku, z tych 4 tys. co dosta\u0142 na materia\u0142y odliczy sobie 500 z\u0142., 800 z\u0142. kosztowa\u0142y materia\u0142y i reszt\u0119 ma do odrobienia lub kupienia materia\u0142\u00f3w. Uprzedzili\u015bmy, \u017ce od teraz aby nie by\u0142o nieporozumie\u0144 b\u0119dziemy p\u0142aci\u0107 mu za sko\u0144czon\u0105 cze\u015b\u0107 roboty. Zrobi wylewki zap\u0142acimy za wylewki, potem za \u015bcianki itd. Wydawa\u0142o si\u0119 \u017ce dotar\u0142o. \n\nDyskusje jeszcze troch\u0119 trwa\u0142y a\u017c on si\u0119 mnie pyta. No to da mi Pani te 2 tys.?\nJA: Ale w\u0142a\u015bnie ustalili\u015bmy jak b\u0119dziemy p\u0142aci\u0107\nM: Ale co ustalili\u015bmy. M\u0105\u017c obieca\u0142, \u017ce mi da dzisiaj.\nJa: Nie, m\u0105\u017c powiedzia\u0142, \u017ce b\u0119dzie mia\u0142 je, ale nie damy ich panu z powod\u00f3w o jakich rozmawiali\u015bmy. \nM: Czyli nie da mi Pani tych pieni\u0119dzy? \nJa: No nie. \nM: To ja p...dole taka robot\u0119!\n\nPad\u0142y jeszcze s\u0142owa \u017ce go blokujemy finansowo. Bo on obieca\u0142 pracownikowi \u017ce ju\u017c w sobot\u0119 dostanie pieni\u0105dze. \n\nPrzy okazji przyzna\u0142 si\u0119 do przyw\u0142aszczenia pieni\u0119dzy za materia\u0142.\n\nPotem m\u00f3j tata co\u015b niefortunnie powiedzia\u0142, \u017ce my mamy teraz du\u017co wydatk\u00f3w, \u017ce nie mamy za bardzo pieni\u0119dzy (co prawd\u0105 nie by\u0142o bo na majstr\u00f3w zawsze mamy)\nM: Jak si\u0119 remont robi, to si\u0119 powinno mie\u0107 \u015brodki i by\u0107 przygotowanym.\n\nSpotkali\u015bmy si\u0119 z nim jeszcze raz, mia\u0142 nam dostarczy\u0107 faktury. Na rozliczenie pieni\u0119dzy oko\u0142o 2 tys. z\u0142 mieli\u015bmy poczeka\u0107 do 10. Powiedzia\u0142am ok, nas te 10 dni nie zbawi pewnie z innej roboty musi wzi\u0105\u0107 kas\u0119. Jeste\u015bmy ugodowi. \n\nJak si\u0119 mo\u017cna domy\u015ble\u0107, od tego czasu Pan si\u0119 z nami kontaktowa\u0107 nie chce. Nie odbiera telefon\u00f3w ani od nas ani od os\u00f3b trzecich. \n\nI tu dochodzimy do sedna piekielno\u015bci. Poza jego piekielno\u015bci\u0105 i nasz\u0105 g\u0142upot\u0105 piekielna jest jeszcze jedna rzecz. Polskie prawo, kt\u00f3re chroni takich oszust\u00f3w jak on.  \n\nZnalaz\u0142am w przepisach art. 284KK i na niego zamierza\u0142am si\u0119 powo\u0142ywa\u0107. No ale niestety to nie takie proste, bo za bardzo nie chc\u0105 tego stosowa\u0107 do pieni\u0119dzy. Pieni\u0105dze mam odzyskiwa\u0107 na drodze cywilnej, co w naszym przypadku oznacza wy\u0142o\u017cenie sumy na jak\u0105 opiewa d\u0142ug, a potem nawet jakbym mia\u0142a wyrok, to je\u015bli on b\u0119dzie niewyp\u0142acalny to nie odzyskamy d\u0142ugu.\n\nOstatecznie uda\u0142o nam si\u0119 z\u0142o\u017cy\u0107 skarg\u0119 z innego artyku\u0142u, \u015bciganego z urz\u0119du. Ale i tak uwa\u017cam to za pora\u017ck\u0119 polskiego bezprawia, \u017ce oszu\u015bci mog\u0105 tak bezczelnie zaw\u0142aszcza\u0107 cudze pieni\u0105dze"},
{"text": "Wczoraj pojawi\u0142a si\u0119 tu opowie\u015b\u0107 o katechetach i ludziach maj\u0105cych zwi\u0105zek z religi\u0105, kt\u00f3rzy okazali si\u0119 ci\u0119\u017ckimi niedouczonymi idiotami. Nie mam poj\u0119cia czy to prawdziwa opowie\u015b\u0107 czy mo\u017ce koloryzowana. \n\nOczywi\u015bcie pojawili si\u0119 tutejsi wierni, kt\u00f3rzy o\u015bwiadczyli, \u017ce kit, bo ludzie wierz\u0105cy takich rzeczy nie m\u00f3wi\u0105 i nie robi\u0105. \nTrzeba by\u0107 \u015blepym i g\u0142uchym albo mie\u0107 mn\u00f3stwo z\u0142ej woli, \u017ceby nie zauwa\u017ca\u0107 takich zachowa\u0144 w sferze publicznej cho\u0107by. Ale ja nie o tym w zasadzie.\n\nMoja siostra jest seksuologiem, od wielu lat zajmuje si\u0119 z sukcesem problemami przest\u0119pstw seksualnych i seksualnej przemocy. Cz\u0119\u015bciowo pracuje w korporacji, prowadz\u0105c program przeciwdzia\u0142ania mobbingowi i molestowaniu w pracy. Jako drugi etat ma dzia\u0142alno\u015b\u0107 w fundacji pomagaj\u0105cej ofiarom przemocy seksualnej w rodzinie. Jako trzeci jest bieg\u0142ym s\u0105dowym, g\u0142\u00f3wnie wykorzystywanym przy sprawach o gwa\u0142t. Czyli specjalista. Jakby jej ma\u0142o by\u0142o zaj\u0119\u0107, na pro\u015bb\u0119 fundacji zdecydowa\u0142a si\u0119 na cykle i pogadanki w szko\u0142ach \u015brednich na temat w skr\u00f3cie radzenia sobie z problemem gwa\u0142t\u00f3w. \n\nJako, \u017ce z czasem u niej krucho, poprosi\u0142a mnie o pomoc. Z zawodem nie mam wiele wsp\u00f3lnego, bo nie praktykuj\u0119, ale teori\u0119 znam, a tylko w zakresie teoretycznym mojej pomocy potrzebowa\u0142a. Wzi\u0119\u0142am te\u017c na siebie komunikacj\u0119 z dyrekcjami szk\u00f3\u0142. Rzecz si\u0119 dzia\u0142a jakie\u015b 3 lata temu, przed pandemi\u0105. \nProblemy komunikacyjne by\u0142y r\u00f3\u017cne, zdarza\u0142y si\u0119 piekielno\u015bci, ale w jednej z krakowskich renomowanych szk\u00f3\u0142 nast\u0105pi\u0142a kumulacja. \n\nDyrektorem by\u0142 pan, z zawodu pedagog, co ch\u0119tnie podkre\u015bla\u0142, kiedy\u015b zajmuj\u0105cy si\u0119 trudn\u0105 m\u0142odzie\u017c\u0105 co te\u017c podkre\u015bla\u0142. By\u0142 kiedy\u015b katechet\u0105 w tej szkole i uczy\u0142 geografii, ale awansowa\u0142. Poprosi\u0142 o skrypt spotkania. Po tym zosta\u0142am wezwana na powa\u017cn\u0105 rozmow\u0119, w kt\u00f3rej uczestniczy\u0142a katechetka obecna, bo kwestia przygotowania do \u017cycia w rodzinie jest w jej gestii (!!!) i opiekunka m\u0142odzie\u017cy tamtejsza, cokolwiek to mia\u0142o znaczy\u0107, pewnie co\u015b po\u015bredniego mi\u0119dzy pedagogiem, a psychologiem.\n\nTo by\u0142o jak inkwizycja, ale g\u0142\u00f3wne punkty to, \u017ce my jako prowadz\u0105cy:\n1. Nic nie wspominamy na spotkaniu jakie psychiczne szkody wywo\u0142uje stosowanie antykoncepcji farmakologicznej (nie odpowiedzieli na pytanie po co mamy zaczyna\u0107 o antykoncepcji w og\u00f3le)\n2. Nie wspominamy o tym, ze skromno\u015b\u0107 jest najlepsz\u0105 metod\u0105 obrony przed gwa\u0142tem, w\u0142a\u015bciwie jedynym prawie pewnym. \n3. Mamy wywali\u0107 cz\u0119\u015b\u0107 o gwa\u0142tach w rodzinie. Nie ma potrzeby dzieciom m\u0105ci\u0107, bo jeszcze nie maj\u0105 rodzin, a gwa\u0142t w domu to nie to samo jednak.\n4. Mamy wywali\u0107 o gwa\u0142tach na m\u0119\u017cczyznach, bo to si\u0119 ociera o gender, a kuratorium si\u0119 od tego w\u015bcieknie. M\u0119\u017cczy\u017ani maj\u0105 swoj\u0105 rol\u0119 w \u017cyciu i nie nale\u017cy dzieciom zaburza\u0107 obrazu r\u00f3l spo\u0142ecznych p\u0142ci. Ewentualnie mo\u017cemy wspomnie\u0107, \u017ce ka\u017cdy homoseksualny akt to taki gwa\u0142t i nale\u017cy go unika\u0107. \n\nWykszta\u0142ceni, maj\u0105cy pot\u0119\u017cny wp\u0142yw na dzieci i ich wychowanie."},
{"text": "Jestem tu nowa i tak wpad\u0142y mi w oko wpisy:\n\n\ni\n\n\nJest Maj, miesi\u0105c I Komunii, dzieci dostaj\u0105 prezenty, no i w\u0142a\u015bnie co to si\u0119 dzieje dalej.\n\nJest 1 listopada i oto co si\u0119 dzieje u mnie w rodzinie.\n\nZosta\u0142am matk\u0105 chrzestn\u0105, teraz wed\u0142ug kuzynki z piek\u0142a rodem, chciw\u0105, pazern\u0105, kt\u00f3ra uchyla si\u0119 od swoich obowi\u0105zk\u00f3w dopomagania w wychowaniu chrze\u015bniaka, a od kilku lat jest wielka afera w rodzinie jaka to ja jestem niedobra chrzestna. \nW\u0142a\u015bnie jest kolejna rocznica wywo\u0142ania wielkiej afery w rodzinie.\n\nSprawa zacz\u0119\u0142a si\u0119 ile\u015b lat temu, kuzynka zosta\u0142a sama w ci\u0105\u017cy, opuszczona przez partnera. Nasze mamy s\u0105 siostrami, mieszkamy w tym samym mie\u015bcie na tej samej ulicy, s\u0105siednie bloki. Ja wyjecha\u0142am ile\u015b lat temu pracowa\u0107 za granic\u0119, i chyba to by\u0142o g\u0142\u00f3wny powodem, \u017ce kuzynka wybra\u0142a mnie, bo w jej przekonaniu jak kto\u015b pracuje za granic\u0105 to \u015bpi na pieni\u0105dzach. Nie wybra\u0142a na chrzestnych swojego brata i bratowej, najbli\u017cszej rodziny, tylko mnie, i swojego kuzyna ze strony swojego ojca, w sumie cz\u0142owiek dobrze zarabiaj\u0105cy, no ale zdarzy\u0142o mu si\u0119 nieszcz\u0119\u015bcie kilka lat temu \u2013 zgina\u0142 w wypadku drogowym.\n\nUzna\u0142am, \u017ce mog\u0119 by\u0107 matk\u0105 chrzestn\u0105, czemu nie, nic nie zapowiada\u0142o co to b\u0119dzie dalej! Ma\u0142y ro\u015bnie, wi\u0119c ci\u0105gle mu trzeba co\u015b kupi\u0107, bo wyrasta z ubranek i bucik\u00f3w, musi mie\u0107 dobre zabawki, markowe ubranka, nic u\u017cywanego, nie mo\u017ce mie\u0107 gorzej ni\u017c inne dzieci, a jej samotnej matce ci\u0119\u017cko. Zacz\u0119\u0142y si\u0119 ci\u0105gle pro\u015bby, a to daj co\u015b \u201ena zaj\u0105czka\u201d, a to na Dzie\u0144 Dziecka, na urodziny \u2013 urodzi\u0142 si\u0119 w pierwszych dniach wrze\u015bnia, to i wyprawka do szko\u0142y, na Bo\u017ce Narodzenie. \n\nPrzyje\u017cd\u017ca\u0142am do Polski latem i na zimowe \u015bwi\u0119ta, kuzynka z dzieckiem oczywi\u015bcie meldowa\u0142a si\u0119 u nas chwil\u0119 po moim przyje\u017adzie, ci\u0105gle pytania kiedy przyje\u017cd\u017casz nast\u0119pnym razem, nawet jak nie powiedzia\u0142am, to z ich okna da\u0142o si\u0119 zobaczy\u0107 nasze auto i \u017ce przyjecha\u0142am, pomaganie w wypakowaniu si\u0119, \u201ezobacz co ci ciocia przywioz\u0142a\u201d \u201epowiedz cioci co by\u015b chcia\u0142 dosta\u0107\u201d wyci\u0105ganie mnie na zakupy, ma\u0142y chce to, ma\u0142y chce tamto, ma\u0142y musi to mie\u0107, nie mo\u017ce nie mie\u0107.\n\nRzeczy z drogiej p\u00f3\u0142ki, a tu otworzyli nowy sklep, a tam postawili bankomat, a kartami mo\u017cna u nas p\u0142aci\u0107 wsz\u0119dzie, itd. Robi\u0142o si\u0119 to coraz mniej smaczne, na wszystko daj i daj, nie udawaj \u017ce ci\u0119 nie sta\u0107, to u nas si\u0119 ma\u0142o zarabia ale nie za granic\u0105. Kiedy\u015b z chrzestnym sk\u0142adali\u015bmy si\u0119 na rowerek, konsole gier, on te\u017c r\u00f3\u017cne zabawki kupowa\u0142, jednak ma\u0142y zabawki szybko niszczy\u0142, on wychowywany by\u0142 ze \u201emusi mie\u0107\u201d i koniec.\n\nRok w kt\u00f3rym mia\u0142 I Komuni\u0119 przekre\u015bli\u0142 wszystko, chrzestny ju\u017c nie \u017cy\u0142, na mnie spad\u0142o. Oczywi\u015bcie prezent na \u201ezaj\u0105czka\u201d, potem komunia i to szok, co to si\u0119 daje, byle czego nie mo\u017cna, ma\u0142y chce mie\u0107 jaki\u015b smartfon za uwaga 2499 PLN. Bo tak si\u0119 daje! Z\u0142o\u015b\u0107 mnie wzi\u0119\u0142a bo akurat r\u00f3\u017cne wydatki s\u0105, moja mama chorowa\u0142a, musia\u0142a prywatnie po lekarzach chodzi\u0107, \u017ceby by\u0142o szybciej ni\u017c pa\u0144stwowo, a to wiadomo kosztuje. Musia\u0142am jej podsy\u0142a\u0107 na to pieni\u0105dze. Jednak my\u015bla\u0142am, \u017ce jak taki prezent dam to ju\u017c starczy na d\u0142ugie lata. Kupili\u015bmy mu ten smartfon tu\u017c przed komuni\u0105, przyj\u0119cie jak ma\u0142e wesele, na ile\u015b os\u00f3b, na bogato, bo inni tak maj\u0105. \n\nMa\u0142y tylko liczy\u0142 ile dosta\u0142 z kopert i jakie prezenty, bo koledzy te\u017c dostali. Potem kuzynka przys\u0142a\u0142a mi przypomnienie o Dniu Dziecka na 1 czerwca, ale nic nie odpowiedzia\u0142am. Przyjecha\u0142am ponownie w lipcu, okazuje si\u0119 ze ma\u0142y chce jecha\u0107 na ob\u00f3z kolonijny, bo koledzy jad\u0105, a \u017ce dobrze si\u0119 uczy\u0142 to trzeba mu da\u0107 w nagrod\u0119. Z ci\u0119\u017ckim b\u00f3lem ale si\u0119gn\u0119\u0142am do portfela. Potem, si\u0119 okaza\u0142o \u017ce mieli tam na koloniach jazd\u0119 konno, jako \u017ce ma urodziny we wrze\u015bniu to wyprawka do szko\u0142y i tak mu potrzebna, to chce dalej je\u017adzi\u0107 konno a w okolicy kto\u015b ma stadnin\u0119 koni no to ciotka niech da na to pieni\u0105dze. No i przyda\u0142oby si\u0119 mu op\u0142aci\u0107 korepetycje z j\u0119zyka obcego, bo inni rodzice tak robi\u0105, on nie mo\u017ce zosta\u0107 w tyle. Pos\u0142a\u0142am na to ale ju\u017c si\u0119 we mnie gotowa\u0142o. Potem standardowo Bo\u017ce Narodzenie, i zn\u00f3w jaki\u015b prezent da\u0142am, ale postanowi\u0142am na tym zako\u0144czy\u0107. \n\nP\u00f3\u017aniej kuzynka przys\u0142a\u0142a mi pro\u015bb\u0119 o kupno jakiego\u015b stroju karnawa\u0142owego na bal przebiera\u0144c\u00f3w, bo dzieci maj\u0105 karnawa\u0142, co zignorowa\u0142am, bo wydatk\u00f3w swoich mia\u0142am sporo, musia\u0142am mamie da\u0107 na lekarzy, kupi\u0107 jej nowa lod\u00f3wk\u0119, sama musia\u0142am i\u015b\u0107 za granic\u0105 do dentysty co kosztuje niema\u0142o, musia\u0142am szuka\u0107 pracy dodatkowej na weekendy, \u017ceby sobie dorobi\u0107 bo wydatki i wydatki a na koncie wi\u0119cej ubywa ni\u017c przybywa. \n\nNast\u0119pnie dosta\u0142am zaproszenie na rocznic\u0119 komunii i kw\u0119kanie kuzynki, \u017ce ma\u0142y wyr\u00f3s\u0142 z garniturku i musi mu kupi\u0107 nowy. Przyjecha\u0142am,  w\u0142o\u017cy\u0142am do koperty 200 PLN i da\u0142am. Ju\u017c w trakcie przyj\u0119cia zacz\u0119\u0142y si\u0119 jakie\u015b szepty, mama tr\u0105ca\u0142a mnie w bok co ja na prezent da\u0142am. W domu po wszystkim powiedzia\u0142am,  no \u017ce nie sta\u0107 mnie na partycypowanie w kosztach wychowywania chrze\u015bniaka, i w og\u00f3le co to za pomys\u0142y na prezenty na komunie rocznicowa, przyj\u0119cie, bo ja nie pami\u0119tam, \u017cebym takowe mia\u0142a, ja mog\u0119 pomoc mojej mamie, ale nie sta\u0107 mnie na kupowanie drogich ubra\u0144, zabawek i innych prezent\u00f3w chrze\u015bniakowi non-stop. \n\nWr\u00f3ci\u0142am do siebie, latem nie przyjecha\u0142am, dosta\u0142am przypominania o urodzinach chrze\u015bniaka, ale zignorowa\u0142am, a\u017c kuzynka si\u0119 odezwa\u0142a we wrze\u015bniu z \u017c\u0105daniami wyja\u015bnie\u0144 dlaczego si\u0119 nie odzywam. No i zacz\u0119\u0142a si\u0119 g\u00f3wnoburza i afera, jak ja jej samotnej matki nie wspieram, nie pomagam wychowa\u0107 jej dziecka, i uwaga \u201eda\u0142am baaaardzo lichy prezent na komuni\u0119 rocznicow\u0105\u201d. Zatka\u0142o mnie to, bo ja nie pami\u0119tam abym ja dosta\u0142a cokolwiek na rocznic\u0119 komunii, to by\u0142a skromna uroczysto\u015b\u0107. No i ile to ja nakupowa\u0142am prezent\u00f3w, no sorry, ale chyba ten smartfon za 2500 to powinien s\u0142u\u017cy\u0107 lata. Mam te\u017c swoje wydatki, mamie musz\u0119 pom\u00f3c, sama musia\u0142am p\u00f3j\u015b\u0107 do dentysty za granica a to kosztuje du\u017co wi\u0119cej ni\u017c  Polsce. \n\nNie b\u0119d\u0119 z siebie flak\u00f3w wypruwa\u0107 i szuka\u0107 dodatkowej pracy na weekend, \u017ceby kto\u015b mia\u0142 drogie zabawki czy ubrania kt\u00f3rych nie szanuje, a ja chodz\u0119 zm\u0119czona do pracy, bo nie mam kiedy wypocz\u0105\u0107. Od s\u0142owa do s\u0142owa zacz\u0119\u0142a si\u0119 burza, wypominanie, przypomnia\u0142am jej z kim si\u0119 zada\u0142a \u2013 z lowelasem, kt\u00f3ry \u017con\u0119 zdradza\u0142 szybko po \u015blubie \u017ce po roku si\u0119 rozwiedli, i potem zmienia\u0142 dziewczyny szybciej ni\u017c skarpetki, s\u0142ysza\u0142a ostrze\u017cenia ale nie s\u0142ucha\u0142a. No i jak lowelas dowiedzia\u0142 si\u0119 \u017ce zostanie ojcem to znikn\u0105\u0142. No i jak ona wychowuje dziecko, bo na jakiego\u015b roszczeniowca, bo on musi wszystko mie\u0107, co tam jest akurat modne, albo w sklepie zobaczy to b\u0119dzie si\u0119 wydziera\u0142, i sceny robi\u0142, i trzeba mu to kupi\u0107 a zabawka nie raz by\u0142a kr\u00f3tko potem po\u0142amana albo zostawiona na podw\u00f3rku. \n\nKuzynka wydar\u0142a si\u0119 na mnie, \u017ce nie mam prawa wnika\u0107 w jej \u017cycie, w jej zwi\u0105zek kt\u00f3ry si\u0119 nie uda\u0142 i to jak wychowuje dziecko!!! Przypomnia\u0142am jej, \u017ce ja nigdy od chrze\u015bniaka nie dosta\u0142am \u017cycze\u0144 urodzinowych, a jeste\u015bmy na li\u015bcie znajomych na FB, za\u015b od niej dostaje przypomnienia o jego urodzinach od ju\u017c w sierpniu, miesi\u0105c wcze\u015bniej. Powiedzia\u0142am jej, \u017ce ja dosy\u0107 nakupowa\u0142am prezent\u00f3w dla ma\u0142ego, a jak moja mama potrzebowa\u0142a pojecha\u0107 do lekarza specjalisty do innego miasta, to jej brat, kt\u00f3ry mia\u0142 samoch\u00f3d zawsze si\u0119 czym\u015b wym\u00f3wi\u0142, wiecznie co\u015b mu nie pasowa\u0142o, no ale nie za darmo, bo my\u015bmy mu zap\u0142acili, to jednak zawsze si\u0119 czym\u015b wym\u00f3wi\u0142 i trzeba by\u0142o o podwiezienie prosi\u0107 innych ludzi. \n\nTak samo, nasi ojcowi nie \u017cyj\u0105, my chodzimy na gr\u00f3b i msze za jej ojca, ona na gr\u00f3b mojego ojca a to by\u0142 jej ojciec chrzestny nie p\u00f3jdzie, no mo\u017ce z ciotka na 1 listopada jedynie, ale od siebie nawet znicza mu nie zapali\u0142a. M\u00f3j ojciec wozi\u0142 swoim autem jej ojca po szpitalach i lekarzach jak ten umiera\u0142 na raka, cz\u0119sto za darmo, no bo nie chcia\u0142 bra\u0107 pieni\u0119dzy od szwagra, kt\u00f3ry umiera na raka. \n\nS\u0142owa polecia\u0142y i to nieprzyjemne, zrobi\u0142a si\u0119 w rodzinie g\u00f3wnoburza i wielka afera, babcia si\u0119 do mnie nie odzywa i cz\u0119\u015b\u0107 rodziny i znajomych wilkiem patrzy na mnie, tak kuzynka pobuntowa\u0142a ich przeciwko mnie, jakobym chrze\u015bniakowi wielka krzywd\u0119 zrobi\u0142a. A w og\u00f3le wtr\u0105cam si\u0119 w jej \u017cycie, jej prywatne sprawy i spos\u00f3b w jaki ona wychowuje swoje dziecko. No prosz\u0119 \u2013 a kilka lat temu, jak wyci\u0105gn\u0119\u0142a mnie na lody i zakupy, jak co\u015b oponowa\u0142am kupi\u0107, bo za drogie, to mi powiedzia\u0142a \u2013 \u201eno nie udawaj ze ci\u0119 nie sta\u0107 jak pracujesz za granica, no przecie\u017c dosta\u0142a\u015b zwrot podatku\u201d. Zatka\u0142o mnie, sk\u0105d ona to wie ale mi si\u0119 przypomnia\u0142o, \u017ce ze 3 dni wcze\u015bniej, by\u0142a u nas z wizyt\u0105 ciotka, i taka gadka szmatka, o tym i owym, powiedzia\u0142am co u mnie, to, tamto, owamto, dosta\u0142am zwrot podatku, tam co\u015b kolejnego. I ju\u017c ciotka to wy\u0142apa\u0142a wida\u0107 jej powiedzia\u0142a \u017ce ja dosta\u0142am zwrot podatku to mam jaka\u015b ekstra kas\u0119. Trzy s\u0142owa po\u015br\u00f3d innych i wystarczy\u0142o, a to moja prywatna sprawa, ale ona musi o tym wiedzie\u0107 bo pewnie te pieni\u0105dze maj\u0105 by\u0107 przeznaczone na chrze\u015bniaka. I tam nawet pytania by\u0142y w razie co\u015b  si\u0119 ze mn\u0105 sta\u0142o z\u0142ego za granic\u0105 to co i jak, kto po mnie dziedziczy i ile mam  ju\u017c od\u0142o\u017cone na koncie.\n\nChrzestna jest od partycypowania w kosztach utrzymania chrze\u015bniaka, tak jest wg mojej siostry ciotecznej, bo jej jest ci\u0119\u017cko samotnej matce. Jak odm\u00f3wi\u0142am, to ja jestem matka chrzestna z piek\u0142a rodem, od 3 lat jest w rodzinie wielka afera i nienawi\u015b\u0107 do mnie.\n\nTak samo, za to \u017ce polecia\u0142am sobie na wakacje na Kret\u0119 i do Hiszpanii, to wypominania mi tego, \u017ce kuzynki \u201ekt\u00f3rej bieda\u201d nie wspieram tylko \u201erozbijam si\u0119 po \u015bwiecie\u201d bo chrze\u015bniakowi \u201e\u017ca\u0142uje da\u0107\u201d a dziecku si\u0119 nie odmawia zw\u0142aszcza chrzestnemu.\nNormalnie bym si\u0119  wypisa\u0142a z bycia matka chrzestna ale nie mo\u017cna.\n\nTeraz na  1 i 2 listopada jest omijanie si\u0119 na cmentarzu, moja mama ma mi za z\u0142e, \u017ce jej siostry przeze mnie si\u0119 do niej prawie nie odzywaj\u0105, cze\u015b\u0107 rodziny i znajomych my\u015bli, \u017ce to ja powinnam si\u0119 pokaja\u0107, przeprosi\u0107 tylko ja nie bardzo wiem za co. Mama ma jeszcze jedna siostr\u0119, i tam  moi kuzyni, te\u017c nastawieni przeciwko mnie, teraz jest \u201eprzeze mnie\u201d omijanie si\u0119 na cmentarzu, przychodzenie o takich godzinach aby si\u0119 nie spotka\u0107. Mama cierpi przez to, ja us\u0142ysza\u0142am \u017ce powinnam si\u0119 pokaja\u0107, przeprosi\u0107, bo to moja wina. Bo za granic\u0105 to si\u0119 nic nie robi, le\u017cy si\u0119 brzuchem do g\u00f3ry bo pieni\u0105dze rosn\u0105 na drzewach i same spadaj\u0105, lod\u00f3wka sama si\u0119 nape\u0142nia, rachunk\u00f3w \u017cadnych do op\u0142acania nie ma, no i dziecku si\u0119 nie odmawia, zw\u0142aszcza chrzestnemu. \n\nNie rozumiem tej mojej kuzynki, \u017ce z praktykami religijnymi  jest mocno na bakier, do ko\u015bcio\u0142a to p\u00f3jdzie od wielkiego dzwonu, a ode mnie jako chrzestnej to wymaga kupowania prezent\u00f3w i to drogich dla jej dziecka. Us\u0142ysza\u0142am, \u017ce jak nie mam dzieci to niech nie zabieram g\u0142osu w sprawie wychowywania dzieci.\n\nNotabene, syn mojej przyjaci\u00f3\u0142ki chodzi do tej samej klasy z moim chrze\u015bniakiem. Dowiedzia\u0142am si\u0119, \u017ce uczy si\u0119 ca\u0142kiem nie\u017ale, ale zadaje si\u0119 wy\u0142\u0105cznie z takimi \u201erozpuszczonymi bachorami\u201d lepiej sytuowanych rodzic\u00f3w, \u017ce im wszystko wolno, szpanuj\u0105 markowymi ubraniami i gad\u017cetami, pomiataj\u0105 kolegami kt\u00f3rych nie sta\u0107 na markowe rzeczy, no ale ja us\u0142ysza\u0142am od kuzynki \u017cebym si\u0119 nie wtr\u0105ca\u0142a w wychowywanie jej syna bo ja si\u0119 na wychowaniu dzieci nie znam."},
{"text": "A tak kr\u00f3ciutko.\nPrzeczyta\u0142am losuj\u0105c histori\u0119 \n\nNo i - jak wspomnia\u0142am - kr\u00f3ciutko:\n\nM\u00f3j, na szcz\u0119\u015bcie ju\u017c dawno by\u0142y, m\u0105\u017c - w wieku lat 28 - by\u0142 absolutnie przekonany, \u017ce penis twardnieje, poniewa\u017c w brzuchu chowa si\u0119 ko\u015b\u0107, kt\u00f3ra \"schodzi\" do penisa w chwili, gdy \"jest potrzebna\".\n\nOn m\u00f3wi\u0142 serio."}
]